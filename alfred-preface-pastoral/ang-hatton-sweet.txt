Ðeos boc sceal to wiogora ceastre.

Ælfred kyning hateð gretan Wærferð biscep his wordum luflice &
freondlice; & ðe cyðan hate ðæt me com swiðe oft ón gemynd,
hwelce wiotan iu wæron giond Angelcynn, ægðer ge godcundra hada ge
worul[d]cundra, & hu gesæliglica tida ða wæron giond Angelcynn; &
hu ða kyningas ðe ðone ónwald hæfdon ðæs folces [on ðam dagum]
Gode & his ærendwrecum hiersumedon; & hie ægðer ge hiora sibbe
ge hiora siodo ge hiora ónweald innanbordes gehioldon, & eac út hiora
eðel gerymdon; & hu him ða speow ægðer ge mid wige ge mid
wisdome; & eac ða godcundan hadas hu giorne hie wæron ægðer ge
ymb lare ge ymb liornunga, ge ymb ealle ða ðiowotdomas ðe hie
Gode [don] scoldon; & hu man utanbordes wisdom & lare hieder ón
lond sohte, & hu we hie nu sceoldon ute begietan gif we hie habban
sceoldon. Swæ clæne hio wæs oðfeallenu ón Angelcynne ðæt swiðe
feawa wæron behionan Humbre ðe hiora ðeninga cuðen understondan
ón Englisc, oððe furðum án ærendgewrit óf Lædene ón Englisc
areccean; & ic wene ðæt[te] noht monige begiondan Humbre næren.
Swæ feawa hiora wæron ðæt ic furðum anne ánlepne ne mæg
geðencean besuðan Temese ða ða ic to rice feng. Gode ælmihtegum
sie ðonc ðæt[te] we nu ænigne ón stal habbað lareowa. & forðon ic ðe
bebiode ðæt ðu dó swæ ic geliefe ðæt ðu wille, ðæt ðu ðe ðissa
woruldðinga to ðæm geæmetige swæ ðu oftost mæge, ðæt ðu ðone
wisdom ðe ðe God sealde ðær ðær ðu hiene befæstan mæge, befæste.
Geðenc hwelc witu ús ða becomon for ðisse worulde, ða ða we hit
nohwæðer ne selfe ne lufodon ne eac oðrum monnu_m_ ne lefdon: ðone
naman anne we lufodon ðæt[te] we Cristne wæren, & swiðe feawe
ða ðeawas. Ða ic ða ðis eall gemunde ða gemunde ic eac hu ic
geseah, ærðæmðe hit eall forhergod wære & forbærned, hu ða ciricean
giond eall Angelcynn stodon maðma & boca gefylda ond eac micel
men[i]geo Godes ðiowa & ða swiðe lytle fiorme ðara boca wiston, for-
ðæmðe hie hiora nanwuht óngiotan ne meahton forðæmðe hie
næron ón hiora agen geðiode awritene. Swelce hie cwæden: Ure
ieldran, ða ðe ðas stowa ǽr hioldon, hie lufodon wisdom & ðurh ðone
hie begeaton welan & ús læfdon. Her món mæg giet gesion hiora
swæð, ac we him ne cunnon æfterspyrigean, & forðæm we habbað nú
ægðer forlæten ge ðone welan ge ðone wisdom, forðæmðe we noldon
to ðæm spore mid ure mode ónlutan. Ða ic ða ðis eall gemunde, ða
wundrade ic swiðe swiðe ðara godena wiotona ðe giu wæron giond
Angelcynn, & ða bec eallæ befullan geliornod hæfdon, ðæt hie hiora
ða nænne dæl noldon ón hiora agen geðiode wendan. Ac ic ða sona eft
me selfum andwyrde & cwæð: Hie ne wendon ðætt[e] æfre menn
sceolden swæ re[c]celease weorðan & sio lar swæ oðfeallan; for ðære
wilnunga hie hit forleton, & woldon ðæt her ðy mara wisdom ón londe
wære ðy we má geðeoda cuðon. Ða gemunde ic hu sio æ wæs ærest
ón Ebr[e]isc geðiode funden, & eft, ða hie Creacas geliornodon, ða
wendon hie hie on hiora agen geðiode ealle, & eac ealle oðre bec.
& eft Lædenware swæ same, siððan hie hie geliornodon, hie hie wendon
eall[a] ðurh wise wealhstodas ón hiora agen geðiode. Ond eac ealla
oðra Cristna ðioda sumne dæl hiora ón hiora agen geðiode wendon.
Forðy me ðyncð betre, gif iow swæ ðyncð, ðæt we eac suma bec,
ða ðe niedbeðearfosta sien eallum monnum to wiotonne, ðæt we
ða ón ðæt geðiode wenden ðe we ealle gecnawan mægen, & ge dón
swæ we swiðe eaðe magon mid Godes fultume, gif we ða stilnesse
habbað, ðæt[te] eall sio gioguð ðe nu is ón Angelcynne friora monna,
ðara ðe ða speda hæbben ðæt hie ðæm befeolan mægen, sien to
liornunga oðfæste, ða hwile ðe hie to nanre oðerre note ne mægen,
oð ðone first ðe hie wel cunnen Englisc gewrit arædan: lære món
siððan furður ón Lædengeðiode ða ðe món furðor læran wille & to
hieran hade dón wille. Ða ic ða gemunde hu sio lar Lædengeðiodes
ær ðissum afeallen wæs giond Angelcynn, & ðeah monige cuðon
Englisc gewrit arædan, ða óngan ic óngemang oðrum mislicum &
manigfealdum bisgum ðisses kynerices ða boc wendan ón Englisc ðe
ís genemned ón Læden Pastoralis, & ón Englisc Hierdebóc, hwilum
word be worde, hwilum andgit of andgi[e]te, swæ swæ ic hie geliornode
æt Plegmunde minum ærcebiscepe & æt Assere minum biscepe & æt
Grimbolde minum mæsseprioste ond æt Iohanne minum mæssepreoste.
Siððan ic hie ða geliornod hæfde, swæ swæ ic hie forstod, &
swæ ic hie andgitfullicost areccean meahte, ic hie ón Englisc
awende; ond to ælcum biscepstole ón minum rice wille ane
onsendan; & ón ælcre bið an æstel, se bið ón fiftegum man-
cessa. Ond ic bebiode ón Godes naman ðæt nan món ðone
æstel from ðære béc ne dó, ne ða bóc from ðæm mynstre: uncuð hu
longe ðær swæ gelærede biscepas sien, swæ swæ nu Gode ðonc wel
hwær siendon; forðy ic wolde ðæt[te] hie ealneg æt ðære stowe
wæren, buton se biscep hie mid him habban wille oððe hio hwær to
læne sie, oððe hwa oðre biwrite.
