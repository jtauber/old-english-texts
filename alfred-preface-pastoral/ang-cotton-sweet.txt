Ðeos is seo forespræc hu S. Gregorius ðas boc gedihte þe man
Pastoralem nemnað.

Ælfred kyning hateð gretan ... his wordum luflice & freondlice; &
ðe kyðan hate þæt me com suiðe oft on gemynd, hwelce wutan
gio wæron geond Angelkynn, ægðer ge godcundra hada ge woruld-
cundra; & hu gesæliglica tida þa wæron geond Angelcynn; & hu þa
kyningas þe ðone anwald hæfdon ðæs folces Gode & his ærendwrecum
hiersumedon; & hu hi ægðer ge hiora sibbe ge hiora sido ge hiora
anwald innanbordes gehioldon, & eac ut hiora oeðel rymdon; & hu
him ða speow ægðer ge mid wige ge mid wisdome; & eac ða godcundan
hadas hu georne hie wæron ægðer ge ymb lare ge ymb leornunga,
& ymb ealle þa ðeowutdomas þe hie Gode don sceoldon; & hu mon
utanbordes wisdom & lare hider on lond sohte, & hu we hi nu sceoldon
ute begietan gif we hie habban sceoldon. Swæ clæne hio wæs
oðfeallenu [oðfeallen nu] on Angelkynne ðætte swiðe feawe wæron
behionan Humbre þe hiora ðeninga cuðen understandan on Englisc,
oððe furðum an ærendgewrit of Lædene on Englisc areccean; & ic
wene ðætte nauht monige begeondan Humbre næren. Swæ feawe
hiora wæron ðætte ic furðum anne anlepne ne mæg geðencean be-
suðan Temese ða ða ic to rice feng. Gode ælmihtegum si ðonc
ðætte we nu ænigne on stal habbað lareowa. Forðam ic ðe bebeode
ðæt ðu doo swa ic gelief ðæt ðu wille, ðæt ðu ðe þissa woruldðinga
to þæm geæmettige swa ðu oftost mæge, ðæt ðu ðone wisdom þe ðe
God sealde ðær ðær ðu hine befæstan mæge, befæste. Geðenc hwelc
witu us þa becomon for ðisse worulde, þa þa we hit nohwæðer ne selfe
ne lufedon ne eac oðrum monnum ne lifdon [lærdan]: ðone naman
anne we hæfdon [lufedon] ðætte we Cristene wæron, & swiðe feawe
þa ðeawas. Ða ic þa ðis eall gemunde ða gemunde ic eac hu ic
geseah, ærþæmþe hit eall forhergod wære & forbærned, hu ða cirican
geond eall Angelkynn stodon maðma & boca gefylda [afylleda] & eac
micel menigu Godes ðeowa & þa swiðe lytle feorme ðara boca wiston,
forþæmþe hie heora nan wuht ongietan ne meahton, forþæmþe hie
næron on hiora ægen geðeode awritene. Swelce hie cwæden: Ure
ieldran, ða ðe ðas stowa ær hioldon, hie lufodon wisdom & ðurh ðone
hi begeaton welan & us læfdon. Her mon mæg giet gesion hiora
swæð, ac we him ne cunnon æfterspyrigan, & forðæm we habbað nu
ægðer forlæten ge þone welan ge þone wisdom, forðæmþe we noldon
to ðæm spore mid ure mode onlutan. Ða ic þa ðis eall gemunde,
þa wundrode ic swiðe swiðe þara godena [godra] witena þe giu wæron
geond Angelcynn, & þa bec befullan ealla geleornod hæfdon, þæt hi
hiora þa nanne dæl noldon ón hiora ægen geðiode wendan. Ac ic þa
sona eft me selfum andwyrde & cwæð: Hie ne wendon þætte æfre
men sceolden swa reccelease weorðan & sio lar swæ oðfeallan; for
ðære wilnunga hi hit forleton, & woldon ðæt her þy mara wisdom on
londe wære ðy we ma geðioda cuðon. Ða gemunde ic hu sio æ wæs
ærest on Ebreisc geðiode funden, & eft, þa þa hie Crecas geleornodon,
þa wendon hi hie on hiora ægen geðiode ealle, & eac ealle oðre bec.
And eft Lædenware swa same, siððan hi hie geleornodon, hi hie
wendon ealla ðurh wise wealhstodas on hiora agen geðeode. & eac
ealla oðra Cristna ðioda sumne dæl hiora on hiora agen geðiode
wendon. Forðy me ðyncð betre, gif iow swa ðyncð, þæt we eac suma
bec, ða þe nidbeðyrfesta sien eallum monnum to witanne, þæt we þa
on ðæt geðeode wenden þe we ealle gecnawan mægen, & ge don swa
we swiðe eaðe magon mid Godes fultume, gif we þa stilnesse habbað,
ðætte eal sio gioguð þe nu is on Angel kynne friora monna, þara þe þa
speda hæbben þæt hie ðæm befeolan mægen, sien to leornunga oðfæste,
þa hwile þe hi to nanre oðerre note ne mægen, oð ðone first þe hie
wel cunnen Englisc gewrit arædan: lære mon siððan furður on
Lædengeðiode þa þe mon furðor læran wille & to hierran hade don
wille. Ða ic þa gemunde hu sio lar Lædengeðeodes ær ðysum oðfeallen
wæs geond Angelkynn, & ðeah monege cuðon Englisc gewrit arædan,
þa ongan ic ongemang oðru_m_ mislicum & monigfaldum bisgum ðisses
kynerices þa boc wendan on Englisc þe is genemned on Læden Pasto-
ralis, & on Englisc Hirdeboc, hwilum word be worde, hwilum ondgit
of andgite, swæ swæ ic hie geleornode æt Plegmunde minum ærce-
biscepe & æt Asserie minum biscepe & æt Grimbolde minum mæsse-
preoste & æt Iohanne minum mæssepreoste. Siððan ic hie þa
geleornod hæfde, swæ swæ ic hie forstod, & swæ ic hie andgitfullicost
areccean meahte, ic hie on Englisc awende; & to ælcum biscepstole on
minum rice wille ane onsendan; & on ælcre bið an æstel, se bið on
fiftegum moncessa. Ond ic bibiode on Godes noman þæt nan mon
ðone æstel from þære bec ne doe, ne þa boc from þæm mynstre:
uncuð hu longe þær swæ gelærede biscopas sien, swæ swæ nu Gode
ðonc wel hwær sindon; forðy ic wolde ðætte hie ealneg æt ðære
stowe wæren, buton se biscep hie mid him habban wille oððe hio
hwær to læne sie, oððe hwa oðre biwrite.
